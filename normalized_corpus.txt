Futtballnationalekipp
FLF verlängert Kontrakt mam Luc Holtz net
RTL|Update: néngte Juli zweedausendfënnefanzwanzeg siwwenzéng:aachtafofzeg|zéng Commentaire(n)
RTL
© Ben Majerus / sportspress

Op den eenandrëssegsten Dezember zweedausendfënnefanzwanzeg leeft dem Luc Holtz säi Kontrakt als Trainer vun der Futtballnationalekipp aus, a gëtt net verlängert.

No enger grëndlecher Analys vun der sportlecher Situatioun, zesumme mam Luc Holtz, huet de Conseil d'Administration vun der FLF d'Decisioun geholl, de Kontrakt mam Nationaltrainer net ze verlängeren, deen op den eenandrëssegsten Dezember zweedausendfënnefanzwanzeg domat auslafe wäert.

Hei den offizielle Communiqué vun der FLF.

Mat dëser Annonce wëllt de Conseil dem Trainer, de Spiller, dem Staff an allen implizéierte Persoune géintiwwer transparent sinn, fir esou eng méiglech gutt Preparatioun vun der WM-Qualifikatioun ze garantéieren, déi am September wäert ufänken. D'FLF wéilt an aller Rou a mat voller Konzentratioun dës wichteg Campagne ugoen. De Luc Holtz wäert deemno nach an der WM Qualifikatioun vu September un op der Bänk setzen. Hien Gouf zweedausendzéng Futtball Nationaltrainer.

Première zu Lëtzebuerg
Éischte voll-elektresche Fliger lant um Findel
Céline Eischen|Update: néngte Juli zweedausendfënnefanzwanzeg siwwenzéng:eenavéierzeg|null Commentaire(n)
RTL
Et war eng Première zu Lëtzebuerg: Fir déi éischte Kéier ass ee voll-elektresche Fliger um Findel gelant.

Déi amerikanesch Firma Beta Technologies ass den Ament mat hirer elektrescher Maschinn op Europa-Tour an huet och hei am Land ee Stopp ageluecht.

Kleng a grouss Maschinnen ass ee jo um Findel gewinnt: Mat Turbinnen, déi deels vill Kaméidi maachen, geet et op all méiglech Destinatiounen op der Welt. Do fält de voll-elektresche Fliger, deem éischten, deen zu Lëtzebuerg gelant ass, natierlech op. Déi elektresch Aviatioun huet par rapport zu de klassesche Modeller eng rëtsch Virdeeler:
 
Matthew Colby vu Beta Technologies: "Déi klassesch Fligeren hunn ëmmer déi selwecht Autonomie. An der elektrescher Aviatioun ass et de Virdeel, datt duerch d’Austausche vu just e puer klengen Ersatzstécker, déi an Zukunft weiderentwéckelt ginn, d’Autonomie vum Fliger enorm erhéicht ka ginn, ouni ee komplett neie Fliger mussen z’entwéckelen."
 
A véierzeg Minutten ass d’Batterie gelueden an et ka fir ronn zwee Stonnen eng véierhonnertfofzeg Kilometer wäit geflu ginn. Dës Autonomie soll an den nächste Joer awer zolidd an d’Luucht goen. D’Fléie mam Elektro-Fliger géif op allefalls Spaass maachen:
 
Ted Dudley, Pilot bei Beta Technologies: "Ech fléie schonn zanter fofzeg Joer, fir d’éischt bei der Airforce an du bei enger grousser Airline. Beta huet mech dunn engagéiert, fir mat dësem Fliger duerch Europa ze fléien. Et mécht richteg Spaass ze Fliger ze fléien, d’Visibilitéit ass gutt, bal wéi an engem Helikopter, et ass wonnerschéin."
 
Déi Lëtzebuerger Entreprise Sigma Air Mobility, déi zu Lux Aviation gehéiert, engagéiert sech dofir, fir déi nei Technologien an Entreprisen mateneen a Kontakt ze bréngen, an och am Dialog mat den Autoritéiten dofir ze suergen, datt déi néideg Infrastruktur en place gesat gëtt:
 
Christophe Lapierre, CEO Sigma Air Mobility: "C’est pas parce que c’est un nouveau type d’avion qu’il faut à tout prix opérer ces avions sur chaque route, il faut trouver les bons marchés et quel est le bon Usage. Ca a pas à vocation de remplacer les autres modes de mobilité, mais un marché entre la partie commerciale et la partie logistique."
 
Och bei Beta Technologies bitt een souwuel eng Cargo, ewéi och eng Passagéier-Versioun un. Eng ronn dräihonnert Fliger si scho bestallt, dorënner och vu groussen Airlines a Logistik-Entreprisen. Schonn am nächste Joer soll de Fliger vun den Autoritéiten zertifiéiert a fir kommerziell Zwecker genotzt kënne ginn.

Éischt Energie-Späicherstrategie fir Lëtzebuerg
Stroum net just selwer produzéieren, mee och späicheren
tIM mORIZET|Update: néngte Juli zweedausendfënnefanzwanzeg siechzéng:néng
RTL
© Domingos Oliveira

D'Capacitéite vu Betriber a Privatleit sollen erweidert ginn, fir mat Batterien de selwer produzéierte Stroum ze späicheren am um Netz ze verdeelen.

D’Entwécklungen an der Batterie-Technologie hätten déi lescht Jore grouss Spréng gemaach an et wéilt een den Energiereseau prett fir d’Zukunft maachen, esou den zoustännege Minister Lex Delles bei der Presentatioun.

"Mir schwätzen hei vu sechs Zorte vu Batterien", preziséiert de Wirtschafts- an Energieminister. "Éischtens emol déi normal Batterien, déi ech Doheem hunn. Zweetens déi Autosbatterie, mat där ech och mäin Doheem bidirektional ka versuergen, drëttens eng Quartiersbatterie. Déi kann eng ganz Strooss energeetesch ënnerstëtzen. Da ginn et Optioune fir d’Industrie, fir grouss Betriber, fir do och kënne Capacitéiten ze späicheren. Da gëtt et nach d’Méiglechkeet vu Reseausbatterien, also Batterien, déi dem Reseau hëllefen, dësen ze stabiliséieren."

Da gi weider Stroumspäicher envisagéiert, déi zesumme mat Sourcë vun erneierbarer Energie schaffen. Déi, zum Beispill, nieft enger Wandanlag kënne placéiert ginn, fir dat dës net muss ausgeschalt ginn, wann negativ Präisser beim Afiddere vum Netz opkommen, mee dës Energie fir e spéidere Moment gespäichert gëtt.

Et wéilt ee Lëtzebuerg méi resilient par Rapport zu grousse Präis-Schwankunge vun Energiesource maachen, déi aus dem Ausland importéiert ginn. Déi nei Späicherstrategie soll op d'mannst zum Deel dozou bäidroen.

Punkto Subside fir de Privatnotzer ginn et keng grouss Verännerunge par Rapport zu de Mesuren, déi schonn existéiere respektiv rezent annoncéiert goufen:

„Déi déi et aktuell gëtt, ass zum Beispill de Subsid, deen ech Doheem hunn, wann ech eng PV-Anlag installéieren, datt ech och e Subsid op eng Batterie ka kréien. Dann hat den Ëmweltminister beim Klimabonus-Wunnen en neie Subsid bei den “HEMS-Systemer“ agefouert. Hei geet et ëm een Energie Management-System deen een doheem kann installéieren an déi de Prozess optiméieren tëscht wéini speisen ech mäi produzéierte Stroum an de Reseau a wéini an d’Batterie.“

Et sollen awer och Appel à candidature gemaach ginn, fir kënnen erneierbar Energie ze produzéieren zu Lëtzebuerg. Wou PV zesumme mat enger Batterie kombinéiert ginn.

D’Strategie soll virun allem um juristesche Plang, awer och konkret um Reseau, nach Froen tëscht der Zesummenaarbecht vu Produktioun a Späicherung vum Stroum klären. Eng éischt Evaluatioun ass Fir zweedausendsiwenanzwanzeg geplangt. 
